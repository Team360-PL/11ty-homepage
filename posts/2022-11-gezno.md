---
title: Kto nie biegał?
lead: ... ten - no, mniejsza z tym, ale żałować może i powinien. XXI GEZnO to była impreza na cztery fajerki. Po pierwsze - śmiały wyskok na Ziemie Odzyskane, druga sprawa - pogoda, wreszcie - frekwencja.
author: Igor Błachut
date: 2022-11-14
tags:
    - rajdy
    - gezno
coverImage: 22-11-gezno1.jpeg
coverImageCredits: 
---

... ten - no, mniejsza z tym, kto, ale żałować może i powinien. XXI GEZnO to była impreza na cztery fajerki; złożyło się zresztą na to kilka czynników. Po pierwsze - śmiały wyskok na Ziemie Odzyskane; po raz pierwszy w historii areną zmagań było Eulengebirge, czyli - po naszemu - Góry Sowie. Sudety trochę się różnią od Karpat, jeśli chodzi o geomorfologię, ale też było fajnie. Ciekawe, czy Compassowa brygada pójdzie za ciosem?.. Druga sprawa - pogoda. Współdowodzący przedsięwzięciem (na miejscu) Piotrek Pietroń zwierzył mi się, że zakładano dużo mniej korzystny wariant; w ostatnich latach jakoś tak wychodziło, że co trzy sezony przychodził argamiedon. Albo śnieżyca (2016, Zawoja), albo ulewy i potoki wody+błota (2019, Rymanów). A tu - masz; ciepło, słonecznie, tłok na szlakach, widoki takie, że posmarkać się można z wrażenia.

 Wreszcie - frekwencja, którą można określić jako okazałą. Ponad 500 osób na trasach; pół tysiąca zadowolonych z siebie i z życia ludzi! Taki ładunek pozytywnej energii to rzecz cenna wyjątkowo. Wiem, że to brzmi jak pitolenie akwizytorów, sprzedających uzdatniacze do wody, względnie wycieczki do miejsc mocy i czakramów - ale w bazie zawodów i na mecie każdego z etapów ludzie chodzili z bananem przyklejonym do twarzy. Pewne, gdyby lało i wiało, entuzjazm byłby mniejszy, ale nie lało i nie wiało, więc stężenie endorfin było większe, niż u publiczności Sylwestra Marzeń, podczas występu artysty Zenona.

 Fajnie też narastała dramaturgia wydarzeń; sobotni etap wydawał się, w gruncie rzeczy, dość prosty. Szybko, przyjemnie, wręcz- jak nie na GEZnie. Piotrek i Mariusz Maryniak spokojnie przyjmowali te uwagi na klatę, promenując dostojnie wśród uczestników rytualnego, sobotniego, ogniska. Nieobecny (tylko ciałem; zdrowia i do szybkiego zobaczenia!) Włodek Dyzio też pewnie chichotał sobie cichutko. Albowiem niedzielna wycieczka w góry ustawiła towarzystwo do pionu; niby parametry były skromniejsze, ale czasy na mecie - zgoła odwrotnie. Góra-dół, cioranie po krzakach, tęskne wypatrywania zaginionych ścieżek - This is GEZnO!

 Tak, czy inaczej - wracając do tytułowej kwestii; może to i środek okresu roztrenowania, może i będzie bolało (piękne są te obrazki, kiedy uczestnicy GEZna, godzinę wcześniej rozanieleni i zapewniający się nawzajem, jak to było świetnie, próbują na stacji benzynowej wysiąść z auta i podreptać do toalety. Pełna gama posykiwań, jęków oraz rozpaczliwej walki o utrzymanie podstawowej koordynacji droga przez mękę...) - ale bezwzględnie warto. Bonus dodatkowy - piesełowe szaleństwo. Wiadomo, że nie wszystkie pieski dałyby radę, ale taka wycieczka, w takim terenie - to dla czworonogów przynajmniej taka sama radocha, jak dla ich właścicieli.

 Tak, że tak (jak mawiał Wielki Szu); WF odhaczony, turystyka i krajoznawstwo - tym bardziej, walor towarzyski - do sześcianu wręcz. Dlaczego było nas tam tylko pół tysiąca, pojęcia nie mam. Za rok się Państwo zastanowią dobrze i wprowadzą korekty do życiorysu.

 A na potwierdzenie powyższych tez, kilka fotografii...

 ![](/img/22-11-gezno1.jpeg)

 ![](/img/22-11-gezno2.jpeg)
 ![](/img/22-11-gezno3.jpeg)
 ![](/img/22-11-gezno4.jpeg)