---
title: To nie jest sport dla starych ludzi

lead: Ostatnio w jakimkolwiek rajdzie brałem udział chyba ze cztery lata temu, więc nawet zapowiadający się na szybką, jesienną zabawę start w Nocnym Marku, wiązał się z dreszczykiem emocji.
author: Igor Błachut
date: 2022-11-22
tags:
    - rajdy
    - nocny marek
coverImage: guille-pozzi-jD34AmVhESc-unsplash.jpg
coverImageCredits: Tile photo by <a href="https://unsplash.com/@guillepozzi?utm_source=unsplash&utm_medium=referral&utm_content=creditCopyText">guille pozzi</a> on <a href="https://unsplash.com/s/photos/night-run?utm_source=unsplash&utm_medium=referral&utm_content=creditCopyText">Unsplash</a>
  
---

  Kiedyś, to nawet by nie było o czym mówić. Imprezka na kilka godzin, to raczej jak dłuższy trening, a nie rajd. No, ale kiedyś, to jednak było już jakiś czas temu. Ostatnio w jakimkolwiek rajdzie brałem udział chyba ze cztery lata temu, więc nawet zapowiadający się na szybką, jesienną zabawę start w Nocnym Marku, wiązał się z dreszczykiem emocji.

  Może, zresztą, to nie były emocje, tylko niska temperatura? Ledwie tydzień w wcześniej, w górach (GEZnO), zupełnie powaznie można było rozważać start "na krótko". Tym razem, słynąca raczej z mizernych zim Wielkopolska powitała nas padającym śniegiem, mrozem i długaśnym korkiem na krajówce - bo ciężarówki nie były stanie podjechać pod górkę na oblodzonej drodze. W tej sytuacji czerstwe żarciki, związane z zaplanowanym na NM etapem kajakowym, były sprawą zupełnie oczywistą. Niestety, organizatorzy nie wykazali się aż takim poczuciem humoru i etap skasowano - pod błahym pretekstem, związanym z oblodzeniem zbiornika wodnego. Nie przygotowano też opcji rezerwowej w postaci panczenów - choć te, w gruncie rzeczy, przydałyby się bardziej na asfaltówkach (o czym jeszcze będzie).

 W każdym razie - upływ czasu dał o sobie znać jeszcze przed startem. Na początek klęknął mapnik - choć akurat ten sprzęt był przeze mnie ostatnio używany dość regularnie. Zostaliśmy więc z jednym mapnikiem na dwóch i Janek Lenczowski bez wahania zadecydował, że ja wezmę jego sprzęt - bo on po ciemku i tak niewiele widzi, więc po co mu ta decha przed oczami. Deal.

 Chwilę potem okazało się, że rowerowa bluza, pamiętająca jeszcze starty w Bergsonach, jakieś 18 lat temu, właśnie skończyła żywot - bo rozpadł się zamek. Tu była opcja rezerwowa, ale już podarte spodnie rowerowe i plecak z zacinającymi się zamkami nie miały zamienników. Szwankujący camel, na szczęście, dał się już poznać z tej gorszej strony na GEZnie, więc zdążyłem pożyczyć lepszy. Mimo gorączkowych poszukiwań w magicznej, rajdowej, skrzyni, nie znalazłem za to izolacji termicznej na tego camela - więc było jasne, że jest duża szansa na zamarznięcie rurki.

  Tak przygotowani sprzętowo (Janek chyba prezentował podobny standard wyposażenia) - dziarsko ruszyliśmy na trasę. Plan był prosty; na rowerach trzymać się w czubie - a jeśli zdrowie pozwoli, na pieszym powalczyć o jakieś miejsce. I na początku, nawet to jakoś wyglądało. Piękna zima, śnieg sypie, na środku jednej z leśnych dróg machał wszystkim zawodnikom na szczęście ulepiony (pewnie przez stawiacza trasy, bo kto inny tam mógł wleźć?) mały bałwanek. Tabletka przeciwbólowa też dawała radę, więc odnowiona w środku tygodnia kontuzja (z czego się, rzecz jasna, partnerowi nie zwierzałem) nie doskwierała za bardzo. Niepokoiło co innego; to, że na tych rowerach wyglądaliśmy, jakbyśmy cierpieli na zespół niespokojnych nóg (bloki i pedały zalepiały się koncertowo) - to jedno. Ale do listy fakapów sprzętowych po cichu dopisałem także opony. Te gumy super dają radę na płaskim i przyczepnym terenie; w śniegu i na lodzie już tak różowo nie było. Do czasu, udawało się jednak unikać większych problemów.

  Te pojawiły się gdzieś w połowie odcinka rowerowego. Dziarsko zaatakowaliśmy PK 6; niestety, bez spodziewanego efektu. Koledzy z innych ekip znaleźli go szybciej - i pojechali w dal. Czołówka nam uciekła i mizernym pocieszeniem było to, że w sumie szukaliśmy w dobrym miejscu. To znaczy - byłoby dobre, gdyby tam wisiał lampion. Ale był kawałek wcześniej. Trudno. Moralne zwycięstwo też jest cenne.

 Potem zaś, teoretycznie rzecz biorąc, można było trochę odrobić. Droga twarda, równa, nic - tylko cisnąć. No, to pocisnąłem; dwa mocniejsze ruchy korbą - i jebudu! Janek chyba się trochę przestraszył, bo efekty dźwiękowe były równie spektakularne, jak wizualne. Potem, niestety, przywyknął (po piątej glebie sam przestałem je liczyć) i nawet się nie zatrzymywał, kiedy pikowałem na pobocze kolejny raz. Szybkości przemieszczania się to nam nie poprawiło; koncentracji też raczej nie, bo potem machnęliśmy jeden błąd, by zaraz potem poprawić naprawdę grubą wtopą. Było to o tyle trudne do wykonania, że ekipy, jadące z przodu, wygniatały w śniegu ślady - więc nawet początkujący tropiciel miał zadanie łatwiejsze, niż Argentyna w pierwszym meczu grupowym na mundialu z Arabią Saudyjską. No, ale my zagraliśmy jak Argentyna i na przepaku mieliśmy już dobrze ponad godzinę straty do czołówki i morale w pełni kompatybilne ze sprzętem. Czyli, takie sobie, raczej.

 Początek odcinka pieszego wyglądał o tyle lepiej, niż końcówka rowerowego, że znacznie łatwiej było utrzymać równowagę (organizatorzy częstowali wprawdzie piwem, ale bezalkoholowym. No i na mecie, nie na przepaku). Niemniej, tempo było cokolwiek piknikowe - a ze dwa warianty zrealizowaliśmy na zasadzie: "to nic, że przed nami przewaliło się tu już kilkadziesiąt osób (poza rajdowcami, jeszcze zawodnicy z rogainingu pieszego); my sobie znajdziemy swój wariant. Może i dłuższy, ale za to wolniejszy i bardziej męczący!". Tak to wyglądało do połowy tego  etapu, mniej-więcej. Uratowało nas - pierwszy raz na tych zawodach - nasze hipsterstwo, czyli, mówiąc inaczej, kompletne nieprzygotowanie do zajęć. Otóż, w naszym super duecie, nie było ani jednego, który by zabrał zegarek. Tak, oczywiście - telefony były, ale schowane gdzieś w plecakach. W związku z tym nie mieliśmy pojęcia, ile czasu już błąkamy się po tym lesie. Janek zaczął coś wspominać o tym, że fajnie byłoby się zmieścić w limicie; ja zakładałem, że średnia 10km/h może być osiągalna. Po czym - sprawdziliśmy godzinę (dochodziła północ; zwycięzcy rajdu, czyli Artur Fankidejski i Paweł Ćwidak - gratulacje!) właśnie docierali do mety. A nam się nagle zachciało ruszyć szybciej. Mój partner, jak na gościa, który rzekomo nie widzi nic w nocy, popisał się znakomitym zrealizowaniem autorskiego wariantu (tym razem zakładanie śladów w śniegu rzeczywiście wydało); potem zaś narzucił takie tempo, że na mecie jeszcze zastaliśmy czołowe ekipy.

 Piękny to był rajd, nie zapomnę go długo. Pomijając nieszablonową jesień; tak nieogarnięty sprzętowo byłem chyba ponad 20 lat temu, kiedy ta zabawa dopiero się w Polsce rozkręcała. O czym zresztą gawędziliśmy sobie długo i namiętnie ze znajomymi na mecie; w pewnym momencie rozbawiła nas trochę Maryla Rodowicz, która powiedziała, że gdyby miała mocniejszego partnera, to by skończyła na drugim miejscu. Taa, jasne - odpowiedzieliśmy i kilku z nas zaczęło nucić nieśmiertelny przebój Maryli "Trzeba mi wielkiej wooodyy...". I to już było tak odjechane, że się w końcu obudziłem. Ale ten sen, to chyba była dobra puenta tego Nocnego Marka...

 Fotek brak, bo telefony były w plecakach - poza tym, nocą robią kiepskie zdjęcia. Za to po wszystkim zaprezentowaliśmy niezłomną gotowość do odbycia, mimo wszystko, odcinka kajakowego. Wiosła były na podorędziu...

 ![Wiosła były na podorędziu...](/img/22-11-nocnymarek.jpg)